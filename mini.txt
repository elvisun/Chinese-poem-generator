首春:寒随穷律变，春逐鸟声开。初风飘带柳，晚雪间花梅。碧林青旧竹，绿沼翠新苔。芝田初雁去，绮树巧莺来。
初晴落景:晚霞聊自怡，初晴弥可喜。日晃百花色，风动千林翠。池鱼跃不同，园鸟声还异。寄言博通者，知予物外志。
初夏:一朝春夏改，隔夜鸟花迁。阴阳深浅叶，晓夕重轻烟。哢莺犹响殿，横丝正网天。珮高兰影接，绶细草纹连。碧鳞惊棹侧，玄燕舞檐前。何必汾阳处，始复有山泉。
度秋:夏律昨留灰，秋箭今移晷。峨嵋岫初出，洞庭波渐起。桂白发幽岩，菊黄开灞涘。运流方可叹，含毫属微理。
仪鸾殿早秋:寒惊蓟门叶，秋发小山枝。松阴背日转，竹影避风移。提壶菊花岸，高兴芙蓉池。欲知凉气早，巢空燕不窥。
秋日即目:爽气浮丹阙，秋光澹紫宫。衣碎荷疏影，花明菊点丛。袍轻低草露，盖侧舞松风。散岫飘云叶，迷路飞烟鸿。砌冷兰凋佩，闺寒树陨桐。别鹤栖琴里，离猿啼峡中。落野飞星箭，弦虚半月弓。芳菲夕雾起，暮色满房栊。
山阁晚秋:山亭秋色满，岩牖凉风度。疏兰尚染烟，残菊犹承露。古石衣新苔，新巢封古树。历览情无极，咫尺轮光暮。
帝京篇十首:秦川雄帝宅，函谷壮皇居。绮殿千寻起，离宫百雉余。连薨遥接汉，飞观迥凌虚。云日隐层阙，风烟出绮疏。岩廊罢机务，崇文聊驻辇。玉匣启龙图，金绳披凤篆。韦编断仍续，缥帙舒还卷。对此乃淹留，欹案观坟典。移步出词林，停舆欣武宴。雕弓写明月，骏马疑流电。惊雁落虚弦，啼猿悲急箭。阅赏诚多美，于兹乃忘倦。鸣笳临乐馆，眺听欢芳节。急管韵朱弦，清歌凝白雪。彩凤肃来仪，玄鹤纷成列。去兹郑卫声，雅音方可悦。芳辰追逸趣，禁苑信多奇。桥形通汉上，峰势接云危。烟霞交隐映，花鸟自参差。何如肆辙迹，万里赏瑶池。飞盖去芳园，兰桡游翠渚。萍间日彩乱，荷处香风举。桂楫满中川，弦歌振长屿。岂必汾河曲，方为欢宴所。落日双阙昏，回舆九重暮。长烟散初碧，皎月澄轻素。搴幌玩琴书，开轩引云雾。斜汉耿层阁，清风摇玉树。欢乐难再逢，芳辰良可惜。玉酒泛云罍，兰殽陈绮席。千钟合尧禹，百兽谐金石。得志重寸阴，忘怀轻尺璧。建章欢赏夕，二八尽妖妍。罗绮昭阳殿，芬芳玳瑁筵。佩移星正动，扇掩月初圆。无劳上悬圃，即此对神仙。以兹游观极，悠然独长想。披卷览前踪，抚躬寻既往。望古茅茨约，瞻今兰殿广。人道恶高危，虚心戒盈荡。奉天竭诚敬，临民思惠养。纳善察忠谏，明科慎刑赏。六五诚难继，四三非易仰。广待淳化敷，方嗣云亭响。
饮马长城窟行:塞外悲风切，交河冰已结。瀚海百重波，阴山千里雪。迥戍危烽火，层峦引高节。悠悠卷旆旌，饮马出长城。寒沙连骑迹，朔吹断边声。胡尘清玉塞，羌笛韵金钲。绝漠干戈戢，车徒振原隰。都尉反龙堆，将军旋马邑。扬麾氛雾静，纪石功名立。荒裔一戎衣，灵台凯歌入。
执契静三边:执契静三边，持衡临万姓。玉彩辉关烛，金华流日镜。无为宇宙清，有美璇玑正。皎佩星连景，飘衣云结庆。戢武耀七德，升文辉九功。烟波澄旧碧，尘火息前红。霜野韬莲剑，关城罢月弓。钱缀榆天合，新城柳塞空。花销葱岭雪，縠尽流沙雾。秋驾转兢怀，春冰弥轸虑。书绝龙庭羽，烽休凤穴戍。衣宵寝二难，食旰餐三惧。翦暴兴先废，除凶存昔亡。圆盖归天壤，方舆入地荒。孔海池京邑，双河沼帝乡。循躬思励己，抚俗愧时康。元首伫盐梅，股肱惟辅弼。羽贤崆岭四，翼圣襄城七。浇俗庶反淳，替文聊就质。已知隆至道，共欢区宇一。
正日临朝:条风开献节，灰律动初阳。百蛮奉遐赆，万国朝未央。虽无舜禹迹，幸欣天地康。车轨同八表，书文混四方。赫奕俨冠盖，纷纶盛服章。羽旄飞驰道，钟鼓震岩廊。组练辉霞色，霜戟耀朝光。晨宵怀至理，终愧抚遐荒。
幸武功庆善宫:寿丘惟旧迹，酆邑乃前基。粤予承累圣，悬弧亦在兹。弱龄逢运改，提剑郁匡时。指麾八荒定，怀柔万国夷。梯山咸入款，驾海亦来思。单于陪武帐，日逐卫文枇。端扆朝四岳，无为任百司。霜节明秋景，轻冰结水湄。芸黄遍原隰，禾颖积京畿。共乐还乡宴，欢比大风诗。
重幸武功:代马依朔吹，惊禽愁昔丛。况兹承眷德，怀旧感深衷。积善忻余庆，畅武悦成功。垂衣天下治，端拱车书同。白水巡前迹，丹陵幸旧宫。列筵欢故老，高宴聚新丰。驻跸抚田畯，回舆访牧童。瑞气萦丹阙，祥烟散碧空。孤屿含霜白，遥山带日红。于焉欢击筑，聊以咏南风。
经破薛举战地:昔年怀壮气，提戈初仗节。心随朗日高，志与秋霜洁。移锋惊电起，转战长河决。营碎落星沉，阵卷横云裂。一挥氛沴静，再举鲸鲵灵。于兹俯旧原，属目驻华轩。沉沙无故迹，灭灶有残痕。浪霞穿水净，峰雾抱莲昏。世途亟流易，人事殊今昔。长想眺前踪，抚躬聊自适。
过旧宅二首:新丰停翠辇，谯邑驻鸣笳。园荒一径断，苔古半阶斜。前池消旧水，昔树发今花。一朝辞此地，四海遂为家。金舆巡白水，玉辇驻新丰。纽落藤披架，花残菊破丛。叶铺荒草蔓，流竭半池空。纫珮兰凋径，舒圭叶翦桐。昔地一蕃内，今宅九围中。架海波澄镜，韬戈器反农。八表文同轨，无劳歌大风。
还陕述怀:慨然抚长剑，济世岂邀名。星旗纷电举，日羽肃天行。遍野屯万骑，临原驻五营。登山麾武节，背水纵神兵。在昔戎戈动，今来宇宙平。
入潼关:崤函称地险，襟带壮两京。霜峰直临道，冰河曲绕城。古木参差影，寒猿断续声。冠盖往来合，风尘朝夕惊。高谈先马度，伪晓预鸡鸣。弃繻怀远志，封泥负壮情。别有真人气，安知名不名。
于北平作:翠野驻戎轩，卢龙转征旆。遥山丽如绮，长流萦似带。海气百重楼，岩松千丈盖。兹焉可游赏，何必襄城外。
辽城望月:玄兔月初明，澄辉照辽碣。映云光暂隐，隔树花如缀。魄满桂枝圆，轮亏镜彩缺。临城却影散，带晕重围结。驻跸俯九都，停观妖氛灭。
春日登陕州城楼俯眺原野回丹碧缀烟霞密翠斑…聊以命篇:碧原开雾隰，绮岭峻霞城。烟峰高下翠，日浪浅深明。斑红妆蕊树，圆青压溜荆。迹岩劳傅想，窥野访莘情。巨川何以济，舟楫伫时英。
春日玄武门宴群臣:韶光开令序，淑气动芳年。驻辇华林侧，高宴柏梁前。紫庭文珮满，丹墀衮绂连。九夷簉瑶席，五狄列琼筵。娱宾歌湛露，广乐奏钧天。清尊浮绿醑，雅曲韵朱弦。粤余君万国，还惭抚八埏。庶几保贞固，虚己厉求贤。
登三台言志:未央初壮汉，阿房昔侈秦。在危犹骋丽，居奢遂投人。岂如家四海，日宇罄朝伦。扇天裁户旧，砌地翦基新。引月擎宵桂，飘云逼曙鳞。露除光炫玉，霜阙映雕银。舞接花梁燕，歌迎鸟路尘。镜池波太液，庄苑丽宜春。作异甘泉日，停非路寝辰。念劳惭逸己，居旷返劳神。所欣成大厦，宏材伫渭滨。
出猎:楚王云梦泽，汉帝长杨宫。岂若因农暇，阅武出轘嵩。三驱陈锐卒，七萃列材雄。寒野霜氛白，平原烧火红。雕戈夏服箭，羽骑绿沉弓。怖兽潜幽壑，惊禽散翠空。长烟晦落景，灌木振岩风。所为除民瘼，非是悦林丛。
冬狩:烈烈寒风起，惨惨飞云浮。霜浓凝广隰，冰厚结清流。金鞍移上苑，玉勒骋平畴。旌旗四望合，罝罗一面求。楚踣争兕殪，秦亡角鹿愁。兽忙投密树，鸿惊起砾洲。骑敛原尘静，戈回岭日收。心非洛汭逸，意在渭滨游。禽荒非所乐，抚辔更招忧。
春日望海:披襟眺沧海，凭轼玩春芳。积流横地纪，疏派引天潢。仙气凝三岭，和风扇八荒。拂潮云布色，穿浪日舒光。照岸花分彩，迷云雁断行。怀卑运深广，持满守灵长。有形非易测，无源讵可量。洪涛经变野，翠岛屡成桑。之罘思汉帝，碣石想秦皇。霓裳非本意，端拱且图王。
临洛水:春蒐驰骏骨，总辔俯长河。霞处流萦锦，风前漾卷罗。水花翻照树，堤兰倒插波。岂必汾阴曲，秋云发棹歌。
望终南山:重峦俯渭水，碧嶂插遥天。出红扶岭日，入翠贮岩烟。叠松朝若夜，复岫阙疑全。对此恬千虑，无劳访九仙。
元日:高轩暧春色，邃阁媚朝光。彤庭飞彩旆，翠幌曜明珰。恭己临四极，垂衣驭八荒。霜戟列丹陛，丝竹韵长廊。穆矣熏风茂，康哉帝道昌。继文遵后轨，循古鉴前王。草秀故春色，梅艳昔年妆。巨川思欲济，终以寄舟航。
初春登楼即目观作述怀:凭轩俯兰阁，眺瞩散灵襟。绮峰含翠雾，照日蕊红林。镂丹霞锦岫，残素雪斑岑。拂浪堤垂柳，娇花鸟续吟。连甍岂一拱，众干如千寻。明非独材力，终藉栋梁深。弥怀矜乐志，更惧戒盈心。愧制劳居逸，方规十产金。
秋暮言志:朝光浮烧野，霜华净碧空。结浪冰初镜，在径菊方丛。约岭烟深翠，分旗霞散红。抽思滋泉侧，飞想傅岩中。已获千箱庆，何以继熏风。
喜雪:碧昏朝合雾，丹卷暝韬霞。结叶繁云色，凝琼遍雪华。光楼皎若粉，映幕集疑沙。泛柳飞飞絮，妆梅片片花。照璧台圆月，飘珠箔穿露。瑶洁短长阶，玉丛高下树。映桐珪累白，萦峰莲抱素。断续气将沉，徘徊岁云暮。怀珍愧隐德，表瑞伫丰年。蕊间飞禁苑，鹤处舞伊川。傥咏幽兰曲，同欢黄竹篇。
秋日斅庾信体:岭衔宵月桂，珠穿晓露丛。蝉啼觉树冷，萤火不温风。花生圆菊蕊，荷尽戏鱼通。晨浦鸣飞雁，夕渚集栖鸿。飒飒高天吹，氛澄下炽空。
赋尚书:崇文时驻步，东观还停辇。辍膳玩三坟，晖灯披五典。寒心睹肉林，飞魄看沉湎。纵情昏主多，克己明君鲜。灭身资累恶，成名由积善。既承百王末，战兢随岁转。
咏司马彪续汉志:二仪初创象，三才乃分位。非惟树司牧，固亦垂文字。绵代更膺期，芳图无辍记。炎汉承君道，英谟纂神器。潜龙既可跃，逵兔奚难致。前史殚妙词，后昆沉雅思。书言扬盛迹，补阙兴洪志。川谷犹旧途，郡国开新意。梅山未觉朽，谷水谁云异。车服随名表，文物因时置。凤戟翼康衢，銮舆总柔辔。清浊必能澄，洪纤幸无弃。观仪不失序，遵礼方由事。政宣竹律和，时平玉条备。文囿雕奇彩，艺门蕴深致。云飞星共流，风扬月兼至。类禋遵令典，坛壝资良地。五胜竟无违，百司诚有庇。粤予承暇景，谈丛引泉秘。讨论穷义府，看核披经笥。大辨良难仰，小学终先匮。闻道谅知荣，含毫孰忘愧。
咏风:萧条起关塞，摇飏下蓬瀛。拂林花乱彩，响谷鸟分声。披云罗影散，泛水织文生。劳歌大风曲，威加四海清。
咏雨:罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。濛柳添丝密，含吹织空罗。
咏雪:洁野凝晨曜，装墀带夕晖。集条分树玉，拂浪影泉玑。色洒妆台粉，花飘绮席衣。入扇萦离匣，点素皎残机。
赋得夏首启节:北阙三春晚，南荣九夏初。黄莺弄渐变，翠林花落余。瀑流还响谷，猿啼自应虚。早荷向心卷，长杨就影舒。此时欢不极，调轸坐相于。
赋得白日半西山:红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。
置酒坐飞阁:高轩临碧渚，飞檐迥架空。余花攒镂槛，残柳散雕栊。岸菊初含蕊，园梨始带红。莫虑昆山暗，还共尽杯中。
采芙蓉:结伴戏方塘，携手上雕航。船移分细浪，风散动浮香。游莺无定曲，惊凫有乱行。莲稀钏声断，水广棹歌长。栖乌还密树，泛流归建章。
赋得樱桃:华林满芳景，洛阳遍阳春。朱颜含远日，翠色影长津。乔柯啭娇鸟，低枝映美人。昔作园中实，今来席上珍。
赋得李:玉衡流桂圃，成蹊正可寻。莺啼密叶外，蝶戏脆花心。丽景光朝彩，轻霞散夕阴。暂顾晖章侧，还眺灵山林。
赋得浮桥:岸曲非千里，桥斜异七星。暂低逢辇度，还高值浪惊。水摇文鹢动，缆转锦花萦。远近随轮影，轻重应人行。
谒并州大兴国寺诗:回銮游福地，极目玩芳晨。梵钟交二响，法日转双轮。宝刹遥承露，天花近足春。未佩兰犹小，无丝柳尚新。圆光低月殿，碎影乱风筠。对此留余想，超然离俗尘。
咏兴国寺佛殿前幡:拂霞疑电落，腾虚状写虹。屈伸烟雾里，低举白云中。纷披乍依迥，掣曳或随风。念兹轻薄质，无翅强摇空。
望送魏徵葬:阊阖总金鞍，上林移玉辇。野郊怆新别，河桥非旧饯。惨日映峰沉，愁云随盖转。哀笳时断续，悲旌乍舒卷。望望情何极，浪浪泪空泫。无复昔时人，芳春共谁遣。
伤辽东战亡:凿门初奉律，仗战始临戎。振鳞方跃浪，骋翼正凌风。未展六奇术，先亏一篑功。防身岂乏智，殉命有余忠。
月晦:晦魄移中律，凝暄起丽城。罩云朝盖上，穿露晓珠呈。笑树花分色，啼枝鸟合声。披襟欢眺望，极目畅春情。
秋日翠微宫:秋日凝翠岭，凉吹肃离宫。荷疏一盖缺，树冷半帷空。侧阵移鸿影，圆花钉菊丛。摅怀俗尘外，高眺白云中。
初秋夜坐:斜廊连绮阁，初月照宵帏。塞冷鸿飞疾，园秋蝉噪迟。露结林疏叶，寒轻菊吐滋。愁心逢此节，长叹独含悲。
秋日二首:菊散金风起，荷疏玉露圆。将秋数行雁，离夏几林蝉。云凝愁半岭，霞碎缬高天。还似成都望，直见峨眉前。爽气澄兰沼，秋风动桂林。露凝千片玉，菊散一丛金。日岫高低影，云空点缀阴。蓬瀛不可望，泉石且娱心。
冬宵各为四韵:雕宫静龙漏，绮阁宴公侯。珠帘烛焰动，绣柱水光浮。云起将歌发，风停与管遒。琐除任多士，端扆竟何忧。
冬日临昆明池:石鲸分玉溜，劫烬隐平沙。柳影冰无叶，梅心冻有花。寒野凝朝雾，霜天散夕霞。欢情犹未极，落景遽西斜。
望雪:冻云宵遍岭，素雪晓凝华。入牖千重碎，迎风一半斜。不妆空散粉，无树独飘花。萦空惭夕照，破彩谢晨霞。
守岁:暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
除夜:岁阴穷暮纪，献节启新芳。冬尽今宵促，年开明日长。冰消出镜水，梅散入风香。对此欢终宴，倾壶待曙光。
咏雨:和气吹绿野，梅雨洒芳田。新流添旧涧，宿雾足朝烟。雁湿行无次，花沾色更鲜。对此欣登岁，披襟弄五弦。
赋得含峰云:翠楼含晓雾，莲峰带晚云。玉叶依岩聚，金枝触石分。横天结阵影，逐吹起罗文。非得阳台下，空将惑楚君。
三层阁上置音声:绮筵移暮景，紫阁引宵烟。隔栋歌尘合，分阶舞影连。声流三处管，响乱一重弦。不似秦楼上，吹箫空学仙。
远山澄碧雾:残云收翠岭，夕雾结长空。带岫凝全碧，障霞隐半红。仿佛分初月，飘飖度晓风。还因三里处，冠盖远相通。
赋得花庭雾:兰气已熏宫，新蕊半妆丛。色含轻重雾，香引去来风。拂树浓舒碧，萦花薄蔽红。还当杂行雨，仿佛隐遥空。
春池柳:年柳变池台，隋堤曲直回。逐浪丝阴去，迎风带影来。疏黄一鸟弄，半翠几眉开。萦雪临春岸，参差间早梅。
芳兰:春晖开紫苑，淑景媚兰场。映庭含浅色，凝露泫浮光。日丽参差影，风传轻重香。会须君子折，佩里作芬芳。
咏桃:禁苑春晖丽，花蹊绮树妆。缀条深浅色，点露参差光。向日分千笑，迎风共一香。如何仙岭侧，独秀隐遥芳。
赋帘:参差垂玉阙，舒卷映兰宫。珠光摇素月，竹影乱清风。彩散银钩上，文斜桂户中。惟当杂罗绮，相与媚房栊。
咏乌代陈师道:凌晨丽城去，薄暮上林栖。辞枝枝暂起，停树树还低。向日终难托，迎风讵肯迷。只待纤纤手，曲里作宵啼。
咏饮马:骏骨饮长泾，奔流洒络缨。细纹连喷聚，乱荇绕蹄萦。水光鞍上侧，马影溜中横。翻似天池里，腾波龙种生。
赋得残菊:阶兰凝曙霜，岸菊照晨光。露浓晞晚笑，风劲浅残香。细叶凋轻翠，圆花飞碎黄。还持今岁色，复结后年芳。
赋秋日悬清光赐房玄龄:秋露凝高掌，朝光上翠微。参差丽双阙，照耀满重闱。仙驭随轮转，灵乌带影飞。临波光定彩，入隙有圆晖。还当葵霍志，倾叶自相依。
琵琶:半月无双影，全花有四时。摧藏千里态，掩抑几重悲。促节萦红袖，清音满翠帷。驶弹风响急，缓曲钏声迟。空余关陇恨，因此代相思。
宴中山:驱马出辽阳，万里转旂常。对敌六奇举，临戎八阵张。斩鲸澄碧海，卷雾扫扶桑。昔去兰萦翠，今来桂染芳。云芝浮碎叶，冰镜上朝光。回首长安道，方欢宴柏梁。
饯中书侍郎来济:暧暧去尘昏灞岸，飞飞轻盖指河梁。云峰衣结千重叶，雪岫花开几树妆。深悲黄鹤孤舟远，独叹青山别路长。聊将分袂沾巾泪，还用持添离席觞。
于太原召侍臣赐宴守岁:四时运灰琯，一夕变冬春。送寒余雪尽，迎岁早梅新。
咏烛二首:焰听风来动，花开不待春。镇下千行泪，非是为思人。九龙蟠焰动，四照逐花生。即此流高殿，堪持待月明。
咏弓:上弦明月半，激箭流星远。落雁带书惊，啼猿映枝转。
赋得早雁出云鸣:初秋玉露清，早雁出空鸣。隔云时乱影，因风乍含声。
赋得临池柳:岸曲丝阴聚，波移带影疏。还将眉里翠，来就镜中舒。
赋得临池竹:贞条障曲砌，翠叶贯寒霜。拂牖分龙影，临池待凤翔。
赋得弱柳鸣秋蝉:散影玉阶柳，含翠隐鸣蝉。微形藏叶里，乱响出风前。
探得李:盘根直盈渚，交干横倚天。舒华光四海，卷叶荫三川。
咏小山:近谷交萦蕊，遥峰对出莲。径细无全磴，松小未含烟。
赐萧瑀:疾风知劲草，板荡识诚臣。勇夫安识义，智者必怀仁。
赐房玄龄:太液仙舟迥，西园隐上才。未晓征车度，鸡鸣关早开。
辽东山夜临秋:烟生遥岩隐，月落半崖阴。连山惊鸟乱，隔岫断猿吟。
赐魏徵诗:醽醁胜兰生，翠涛过玉瓒。千日醉不醒，十年味不败。
两仪殿赋柏梁体:绝域降附天下平，八表无事悦圣情。云披雾敛天地明。登封日观禅云亭，太常具礼方告成。
句:雪耻酬百王，除凶报千古。昔乘匹马去，今驱万乘来。近日毛虽暖，闻弦心已惊。
太子纳妃太平公主出降:龙楼光曙景，鲁馆启朝扉。艳日浓妆影，低星降婺辉。玉庭浮瑞色，银榜藻祥徽。云转花萦盖，霞飘叶缀旂。雕轩回翠陌，宝驾归丹殿。鸣珠佩晓衣，镂璧轮开扇。华冠列绮筵，兰醑申芳宴。环阶凤乐陈，玳席珍羞荐。蝶舞袖香新，歌分落素尘。欢凝欢懿戚，庆叶庆初姻。暑阑炎气息，凉早吹疏频。方期六合泰，共赏万年春。
七夕宴悬圃二首:羽盖飞天汉，凤驾越层峦。俱叹三秋阻，共叙一宵欢。璜亏夜月落，靥碎晓星残。谁能重操杼，纤手濯清澜。霓裳转云路，凤驾俨天潢。亏星凋夜靥，残月落朝璜。促欢今夕促，长离别后长。轻梭聊驻织，掩泪独悲伤。
过温汤:温渚停仙跸，丰郊驻晓旌。路曲回轮影，岩虚传漏声。暖溜惊湍驶，寒空碧雾轻。林黄疏叶下，野白曙霜明。眺听良无已，烟霞断续生。
九月九日:端居临玉扆，初律启金商。凤阙澄秋色，龙闱引夕凉。野净山气敛，林疏风露长。砌兰亏半影，岩桂发全香。满盖荷凋翠，圆花菊散黄。挥鞭争电烈，飞羽乱星光。柳空穿石碎，弦虚侧月张。怯猿啼落岫，惊雁断分行。斜轮低夕景，归旆拥通庄。
谒慈恩寺题奘法师房:停轩观福殿，游目眺皇畿。法轮含日转，花盖接云飞。翠烟香绮阁，丹霞光宝衣。幡虹遥合彩，定水迥分晖。萧然登十地，自得会三归。
谒大慈恩寺:日宫开万仞，月殿耸千寻。花盖飞团影，幡虹曳曲阴。绮霞遥笼帐，丛珠细网林。寥廓烟云表，超然物外心。
守岁:今宵冬律尽，来朝丽景新。花余凝地雪，条含暖吹分。绶吐芽犹嫩，冰□已镂津。薄红梅色冷，浅绿柳轻春。送迎交两节，暄寒变一辰。
咸亨殿宴近臣诸亲柏梁体:屏欲除奢政返淳。（霍王以下和句亡）
九月九日幸临渭亭登高得秋字:九日正乘秋，三杯兴已周。泛桂迎尊满，吹花向酒浮。长房萸早熟，彭泽菊初收。何藉龙沙上，方得恣淹留。
登骊山高顶寓目:四郊秦汉国，八水帝王都。阊阖雄里閈，城阙壮规模。贯渭称天邑，含岐实奥区。金门披玉馆，因此识皇图。
幸秦始皇陵:眷言君失德，骊邑想秦馀。政烦方改篆，愚俗乃焚书。阿房久已灭，阁道遂成墟。欲厌东南气，翻伤掩鲍车。
立春日游苑迎春:神皋福地三秦邑，玉台金阙九仙家。寒光犹恋甘泉树，淑景偏临建始花。彩蝶黄莺未歌舞，梅香柳色已矜夸。迎春正启流霞席，暂嘱曦轮勿遽斜。
十月诞辰内殿宴群臣效柏梁体联句:润色鸿业寄贤才，__李显叨居右弼愧盐梅。__李峤运筹帷幄荷时来，__宗楚客职掌图籍滥蓬莱。__刘宪两司谬忝谢钟裴，__崔湜礼乐铨管效涓埃。__郑愔陈师振旅清九垓，__赵彦昭欣承顾问侍天杯。__李适衔恩献寿柏梁台，__苏颋黄缣青简奉康哉。__卢藏用鲰生侍忝王枚，__李乂右掖司言实不才。__马怀素宗伯秩礼天地开，__薛稷帝歌难续仰昭回。__宋之问微臣捧日寒灰，__陆景初远惭班左愧游陪。__上官婕妤
景龙四年正月五日移仗蓬莱宫御大明殿会吐…柏梁体联句:大明御宇临万方，__李显顾惭内政翊陶唐。__皇后鸾鸣凤舞向平阳，__长宁公主秦楼鲁馆沐恩光。__安乐公主无心为子辄求郎，__太平公主雄才七步谢陈王。__温王重茂当态让辇愧前芳，__上官昭容再司铨筦恩可忘。__崔湜文江学海思济航，__郑愔万邦考绩臣所详。__武平一著作不休出中肠，__阎朝隐权豪屏迹肃严霜。__窦从一铸鼎开岳造明堂，__宗晋卿玉醴由来献寿觞。知__明悉猎
石淙（太子时作）:三阳本是标灵纪，二室由来独擅名。霞衣霞锦千般状，云峰云岫百重生。水炫珠光遇泉客，岩悬石镜厌山精。永愿乾坤符睿算，长居膝下属欢情。
石淙（相王时作）:奇峰嶾嶙箕山北，秀崿岧峣嵩镇南。地首地肺何曾拟，天目天台倍觉惭。树影蒙茏鄣叠岫，波深汹涌落悬潭。□愿紫宸居得一，永欣丹扆御通三。
过晋阳宫:缅想封唐处，实惟建国初。俯察伊晋野，仰观乃参虚。井邑龙斯跃，城池凤翔余。林塘犹沛泽，台榭宛旧居。运革祚中否，时迁命兹符。顾循承丕构，怵惕多忧虞。尚恐威不逮，复虑化未孚。岂徒劳辙迹，所期训戎车。习俗问黎人，亲巡慰里闾。永言念成功，颂德临康衢。长怀经纶日，叹息履庭隅。艰难安可忘，欲去良踟蹰。
行次成皋途经先圣擒建德之所缅思功业感而赋诗:有隋政昏虐，群雄已交争。先圣按剑起，叱咤风云生。饮马河洛竭，作气嵩华惊。克敌睿图就，擒俘帝道亨。顾惭嗣宝历，恭承天下平。幸过翦鲸地，感慕神且英。
校猎义成喜逢大雪率题九韵以示群官:弧矢威天下，旌旗游近县。一面施鸟罗，三驱教人战。暮云成积雪，晓色开行殿。皓然原隰同，不觉林野变。北风勇士马，东日华组练。触地银獐出，连山缟鹿见。月兔落高矰，星狼下急箭。既欣盈尺兆，复忆磻溪便。岁丰将遇贤，俱荷皇天眷。
赐诸州刺史以题座右:眷言思共理，鉴梦想维良。猗欤此推择，声绩著周行。贤能既俟进，黎献实伫康。视人当如子，爱人亦如伤。讲学试通论，阡陌劝耕桑。虚誉不可饰，清知不可忘。求名迹易见，安贞德自彰。讼狱必以情，教民贵有常。恤惸且存老，抚弱复绥强。勉哉各祗命，知予眷万方。
送忠州太守康昭远等:端拱临中枢，缅怀共予理。不有台阁英，孰振循良美。分符侯甸内，拜手明庭里。誓节期饮冰，调人方导水。嘉声驰九牧，惠化光千祀。时雨侔昔贤，芳猷贯前史。伫尔颂中和，吾将令卿士。
送李邕之任滑台:汉家重东郡，宛彼白马津。黎庶既蕃殖，临之劳近臣。远别初首路，今行方及春。课成应第一，良牧尔当仁。
端午三殿宴群臣探得神字:五月符天数，五音调夏钧。旧来传五日，无事不称神。穴枕通灵气，长丝续命人。四时花竞巧，九子粽争新。方殿临华节，圆宫宴雅臣。进对一言重，遒文六义陈。股肱良足咏，凤化可还淳。
温汤对雪:北风吹同云，同云飞白雪。白雪乍回散，同云何惨烈。未见温泉冰，宁知火井灭。表瑞良在兹，庶几可怡悦。
登蒲州逍遥楼:长榆息烽火，高柳静风尘。卜征巡九洛，展豫出三秦。昔是潜龙地，今为上理辰。时平乘道泰，聊赏遇年春。黄河分地络，飞观接天津。一览遗芳翰，千载肃如神。
经河上公庙:昔闻有耆叟，河上独遗荣。迹与尘嚣隔，心将道德并。讵以天地累，宁为宠辱惊。矫然翔寥廓，如何屈坚贞。玄玄妙门启，肃肃祠宇清。冥漠无先后，那能纪姓名。
过王濬墓:吴国分牛斗，晋室命龙骧。受任敌已灭，策勋名不彰。居美未尽善，矜功徒自伤。长戟今何在，孤坟此路傍。不观松柏茂，空余荆棘场。叹嗟悬剑陇，谁识梦刀祥。
初入秦川路逢寒食:洛阳芳树映天津，灞岸垂杨窣地新。直为经过行处乐，不知虚度两京春。去年余闰今春早，曙色和风著花草。可怜寒食与清明，光辉并在长安道。自从关路入秦川，争道何人不戏鞭。公子途中妨蹴鞠，佳人马上废秋千。渭水长桥今欲渡，葱葱渐见新丰树。远看骊岫入云霄，预想汤池起烟雾。烟雾氛氲水殿开，暂拂香轮归去来。今岁清明行已晚，明年寒食更相陪。
春台望:暇景属三春，高台聊四望。目极千里际，山川一何壮。太华见重岩，终南分叠嶂。郊原纷绮错，参差多异状。佳气满通沟，迟步入绮楼。初莺一一鸣红树，归雁双双去绿洲。太液池中下黄鹤，昆明水上映牵牛。闻道汉家全盛日，别馆离宫趣非一。甘泉逶迤亘明光，五柞连延接未央。周庐徼道纵横转，飞阁回轩左右长。须念作劳居者逸，勿言我后焉能恤。为想雄豪壮柏梁，何如俭陋卑茅室。阳乌黯黯向山沉，夕鸟喧喧入上林。薄暮赏余回步辇，还念中人罢百金。
过大哥宅探得歌字韵:鲁卫情先重，亲贤爱转多。冕旒丰暇日，乘景暂经过。戚里申高宴，平台奏雅歌。复寻为善乐，方验保山河。
同玉真公主过大哥山池:地有招贤处，人传乐善名。鹜池临九达，龙岫对层城。桂月先秋冷，蘋风向晚清。凤楼遥可见，仿佛玉箫声。
经邹鲁祭孔子而叹之:夫子何为者，栖栖一代中。地犹鄹氏邑，宅即鲁王宫。叹凤嗟身否，伤麟怨道穷。今看两楹奠，当与梦时同。
惟此温泉是称愈疾岂予独受其福思与兆人共之…言其志:桂殿与山连，兰汤涌自然。阴崖含秀色，温谷吐潺湲。绩为蠲邪著，功因养正宣。愿言将亿兆，同此共昌延。
旋师喜捷:边服胡尘起，长安汉将飞。龙蛇开阵法，貔虎振军威。诈虏脑涂地，征夫血染衣。今朝书奏入，明日凯歌归。
过老子庙:仙居怀圣德，灵庙肃神心。草合人踪断，尘浓鸟迹深。流沙丹灶没，关路紫烟沉。独伤千载后，空馀松柏林。
途次陕州:境出三秦外，途分二陕中。山川入虞虢，风俗限西东。树古棠阴在，耕余让畔空。鸣笳从此去，行见洛阳宫。
野次喜雪:拂曙辟行宫，寒皋野望通。每云低远岫，飞雪舞长空。赋象恒依物，萦回屡逐风。为知勤恤意，先此示年丰。
送贺知章归四明:遗荣期入道，辞老竟抽簪。岂不惜贤达，其如高尚心。寰中得秘要，方外散幽襟。独有青门饯，群僚怅别深。
轩游宫十五夜:行迈离秦国，巡方赴洛师。路逢三五夜，春色暗中期。关外长河转，宫中淑气迟。歌钟对明月，不减旧游时。
观拔河俗戏:壮徒恒贾勇，拔拒抵长河。欲练英雄志，须明胜负多。噪齐山岌嶪，气作水腾波。预期年岁稔，先此乐时和。
同刘晃喜雨:节变寒初尽，时和气已春。繁云先合寸，膏雨自依旬。飒飒飞平野，霏霏静暗尘。悬知花叶意，朝夕望中新。
千秋节赐群臣镜:铸得千秋镜，光生百炼金。分将赐群后，遇象见清心。台上冰华澈，窗中月影临。更衔长绶带，留意感人深。
赐道士邓紫阳:太乙三门诀，元君六甲符。下传金版术，上刻玉清书。有美探真士，囊中得秘书。自知三醮后，翊我灭残胡。
幸蜀西至剑门:剑阁横云峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。
答司马承祯上剑镜:宝照含天地，神剑合阴阳。日月丽光景，星斗裁文章。写鉴表容质，佩服为身防。从兹一赏玩，永德保龄长。
送赵法师还蜀因名山奠简:道家奠灵简，自昔仰神仙。真子今将命，苍生福可传。江山寻故国，城郭信依然。二室遥相望，云回洞里天。
送道士薛季昌还山:洞府修真客，衡阳念旧居。将成金阙要，愿奉玉清书。云路三天近，松溪万籁虚。犹期传秘诀，来往候仙舆。
送玄同真人李抱朴谒灊山仙祠:城阙天中近，蓬瀛海上遥。归期千载鹤，春至一来朝。采药逢三秀，餐霞卧九霄。参同如有旨，金鼎待君烧。
春日出苑游瞩:三阳丽景早芳辰，四序佳园物候新。梅花百树障去路，垂柳千条暗回津。鸟飞直为惊风叶，鱼没都由怯岸人。惟愿圣主南山寿，何愁不赏万年春。
春晚宴两相及礼官丽正殿学士探得风字:乾道运无穷，恒将人代工。阴阳调历象，礼乐报玄穹。介胄清荒外，衣冠佐域中。言谈延国辅，词赋引文雄。野霁伊川绿，郊明巩树红。冕旒多暇景，诗酒会春风。
首夏花萼楼观群臣宴宁王山亭回楼下又申之以赏乐赋诗:今年通闰月，入夏展春辉。楼下风光晚，城隅宴赏归。九歌扬政要，六舞散朝衣。天喜时相合，人和事不违。礼中推意厚，乐处感心微。别赏阳台乐，前旬暮雨飞。
同二相已下群官乐游园宴:撰日岩廊暇，需云宴乐初。万方朝玉帛，千品会簪裾。地入南山近，城分北斗余。池塘垂柳密，原隰野花疏。帟幕看逾暗，歌钟听自虚。兴阑归骑转，还奏弼违书。
集贤书院成，送张说上集贤学士，赐宴得珍字:广学开书院，崇儒引席珍。集贤招衮职，论道命台臣。礼乐沿今古，文章革旧新。献酬尊俎列，宾主位班陈。节变云初夏，时移气尚春。所希光史册，千载仰兹晨。
王屋山送道士司马承祯还天台:紫府求贤士，清溪祖逸人。江湖与城阙，异迹且殊伦。间有幽栖者，居然厌俗尘。林泉先得性，芝桂欲调神。地道逾稽岭，天台接海滨。音徽从此间，万古一芳春。
早度蒲津关:钟鼓严更曙，山河野望通。鸣銮下蒲坂，飞旆入秦中。地险关逾壮，天平镇尚雄。春来津树合，月落戍楼空。马色分朝景，鸡声逐晓风。所希常道泰，非复候繻同。
途经华岳:饬驾去京邑，鸣鸾指洛川。循途经太华，回跸暂周旋。翠崿留斜影，悬岩冒夕烟。四方皆石壁，五位配金天。仿佛看高掌，依稀听子先。终当铭岁月，从此记灵仙。
喜雪:日观卜先征，时巡顺物情。风行未备礼，云密遽飘霙。委树寒花发，萦空落絮轻。朝如玉已会，庭似月犹明。既睹肤先合，还欣尺有盈。登封何以报，因此谢功成。
幸凤泉汤:西狩观周俗，南山历汉宫。荐鲜知路近，省敛觉年丰。阴谷含神爨，汤泉养圣功。益龄仙井合，愈疾醴源通。不重鸣岐凤，谁矜陈宝雄。愿将无限泽，沾沐众心同。
南出雀鼠谷答张说:雷出应乾象，风行顺国人。川途犹在晋，车马渐归秦。背陕关山险，横汾鼓吹频。草依阳谷变，花待北岩春。闻有鹓鸾客，清词雅调新。求音思欲报，心迹竟难陈。
赐崔日知往潞州:潞国开新府，壶关宠旧林。妙旌循吏德，持悦庶氓心。礼乐中朝贵，神明列郡钦。扬风非赠扇，易俗是张琴。藩镇讴谣满，行宫雨露深。会书丞相策，先赐颍川金。
为赵法师别造精院过院赋诗:宗师心物外，为道运虚舟。不恋岩泉赏，来从宫禁游。探玄知几岁，习静更宜秋。烟树辨朝色，风湍闻夜流。坐朝繁听览，寻胜在清幽。欲广无为化，因兹庶可求。
端午:端午临中夏，时清日复长。盐梅已佐鼎，曲糵且传觞。事古人留迹，年深缕积长。当轩知槿茂，向水觉芦香。亿兆同归寿，群公共保昌。忠贞如不替，贻厥后昆芳。
春中兴庆宫酺宴:九达长安道，三阳别馆春。还将听朝暇，回作豫游晨。不战要荒服，无刑礼乐新。合酺覃土宇，欢宴接群臣。玉斝飞千日，琼筵荐八珍。舞衣云曳影，歌扇月开轮。伐鼓鱼龙杂，撞钟角牴陈。曲终酣兴晚，须有醉归人。
千秋节宴:兰殿千秋节，称名万寿觞。风传率土庆，日表继天祥。玉宇开花萼，宫县动会昌。衣冠白鹭下，帟幕翠云长。献遗成新俗，朝仪入旧章。月衔花绶镜，露缀彩丝囊。处处祠田祖，年年宴杖乡。深思一德事，小获万人康。
左丞相说右丞相璟太子少傅乾曜同日上官命宴东堂赐诗:赤帝收三杰，黄轩举二臣。由来丞相重，分掌国之钧。我有握中璧，双飞席上珍。子房推道要，仲子讶风神。复辍台衡老，将为调护人。鹓鸾同拜日，车骑拥行尘。乐聚南宫宴，觞连北斗醇。俾予成百揆，垂拱问彝伦。
早登太行山中言志:清跸度河阳，凝笳上太行。火龙明鸟道，铁骑绕羊肠。白雾埋阴壑，丹霞助晓光。涧泉含宿冻，山木带余霜。野老茅为屋，樵人薜作裳。宣风问耆艾，敦俗劝耕桑。凉德惭先哲，徽猷慕昔皇。不因今展义，何以冒垂堂。
平胡:杂虏忽猖狂，无何敢乱常。羽书朝继入，烽火夜相望。将出凶门勇，兵因死地强。蒙轮皆突骑，按剑尽鹰扬。鼓角雄山野，龙蛇入战场。流膏润沙漠，溅血染锋铓。雾扫清玄塞，云开静朔方。武功今已立，文德愧前王。
游兴庆宫作:代邸青门右，离宫紫陌陲。庭如过沛日，水若渡江时。绮观连鸡岫，朱楼接雁池。从来敦棣萼，今此茂荆枝。万叶传余庆，千年志不移。凭轩聊属目，轻辇共追随。务本方崇训，相辉保羽仪。时康俗易渐，德薄政难施。鼓吹迎飞盖，弦歌送羽卮。所希覃率土，孝弟一同规。
送张说巡边:端拱复垂裳，长怀御远方。股肱申教义，戈剑靖要荒。命将绥边服，雄图出庙堂。三台入武帐，八座起文昌。宝胄匡韩主，华宗辅汉王。茂先惭博物，平子谢文章。尽节恢时佐，输诚御寇场。三军临朔野，驷马即戎行。鼓吹威夷狄，旌轩溢洛阳。云台先著美，今日更贻芳。
饯王晙巡边:振武威荒服，扬文肃远墟。金坛申将礼，玉节授军符。免胄三方外，衔刀万里余。昔时吴会静，今日虏庭虚。分阃仍推毂，援桴且训车。风扬旌旆远，雨洗甲兵初。坐见台阶谧，行闻袄祲除。檄来虽插羽，箭去亦飞书。舟楫功须著，盐梅望匪疏。不应陈七德，欲使化先敷。
巡省途次上党旧宫赋:三千初击浪，九万欲抟空。天地犹惊否，阴阳始遇蒙。存贞期历试，佐贰伫昭融。多谢时康理，良惭实赖功。长怀问鼎气，夙负拔山雄。不学刘琨舞，先歌汉祖风。英髦既包括，豪杰自牢笼。人事一朝异，讴歌四海同。如何昔朱邸，今此作离宫。雁沼澄澜翠，猿岩落照红。小山秋桂馥，长坂旧兰丛。即是淹留处，乘欢乐未穷。
潼关口号:河曲回千里，关门限二京。所嗟非恃德，设险到天平。
千秋节赐群臣镜:瑞露垂花绶，寒冰澈宝轮。对兹台上月，聊以庆佳辰。
续薛令之题壁:啄木觜距长，凤凰羽毛短。苦嫌松桂寒，任逐桑榆暖。
送胡真师还西山:仙客厌人间，孤云比性闲。话离情未已，烟水万重山。
过大哥山池题石壁:澄潭皎镜石崔巍，万壑千岩暗绿苔。林亭自有幽贞趣，况复秋深爽气来。
题梅妃画真:忆昔娇妃在紫宸，铅华不御得天真。霜绡虽似当时态，争奈娇波不顾人。
鶺鴒颂:伊我轩宫，奇树青葱，蔼周庐兮。冒霜停雪，以茂以悦，恣卷舒兮。连枝同荣，吐绿含英，曜春初兮。蓐收御节，寒露微结，气清虚兮。桂宫兰殿，唯所息宴，栖雍渠兮。行摇飞鸣，急难有情，情有余兮。顾惟德凉，夙夜兢惶，惭化疏兮。上之所教，下之所效，实在予兮。天伦之性，鲁卫分政，亲贤居兮。爰游爰处，爰笑爰语，巡庭除兮。观此翔禽，以悦我心，良史书兮。
傀儡吟:刻木牵丝作老翁，鸡皮鹤发与真同。须臾弄罢寂无事，还似人生一梦中。
句:昔见漳滨卧，言将人事违。今逢庆诞日，犹谓学仙归。棠棣花重发，鴒原鸟再飞。德比代云布，心如晋水清。
延英殿玉灵芝诗三章，章八句:玉殿肃肃，灵芝煌煌。重英发秀，连叶分房。宗庙之福，垂其耿光。（此章缺二句）元气产芝，明神合德。紫微间采，白蕣呈色。载启瑞图，庶符皇极。天心有眷，王道惟直。幸生芳本，当我扆旒。效此灵质，贲其王猷。神惟不爱，道亦无求。端拱思惟，永荷天休。
赐梨李泌与诸王联句:先生年几许，颜色似童儿。__颍王夜抱九仙骨，朝披一品衣。__信王不食千钟粟，唯餐两颗梨。__益王天生此间气，助我化无为。__李亨
中和节日宴百僚赐诗:韶年启仲序，初吉谐良辰。肇兹中和节，式庆天地春。欢酣朝野同，生德区宇均。云开洒膏露，草疏芳河津。岁华今载阳，东作方肆勤。惭非熏风唱，曷用慰吾人。
中和节赐百官燕集因示所怀:至化恒在宥，保和兹息人。推诚抚诸夏，与物长为春。仲月风景暖，禁城花柳新。芳时协金奏，赐宴同群臣。丝竹岂云乐，忠贤惟所亲。庶洽朝野意，旷然天地均。
重阳日赐宴曲江亭，赋六韵诗用清字:早衣对庭燎，躬化勤意诚。时此万机暇，适与佳节并。曲池洁寒流，芳菊舒金英。乾坤爽气满，台殿秋光清。朝野庆年丰，高会多欢声。永怀无荒戒，良士同斯情。
九月十八赐百僚追赏因书所怀:雨霁霜气肃，天高云日明。繁林已坠叶，寒菊仍舒荣。懿此秋节时，更延追赏情。池台列广宴，丝竹传新声。至乐非外奖，浃欢同中诚。庶敦朝野意，永使风化清。
送徐州张建封还镇:牧守寄所重，才贤生为时。宣风自淮甸，授钺膺藩维。入觐展遐恋，临轩慰来思。忠诚在方寸，感激陈情词。报国尔所向，恤人予是资。欢宴不尽怀，车马当还期。谷雨将应候，行春犹未迟。勿以千里遥，而云无己知。
麟德殿宴百僚:忧勤承圣绪，开泰喜时康。恭己临群后，垂衣御八荒。务闲春向暮，朝罢日犹长。紫殿初筵列，彤庭广乐张。成功归辅弼，致理赖忠良。共此欢娱事，千秋乐未央。
元日退朝观军仗归营:献岁视元朔，万方咸在庭。端旒揖群后，回辇阅师贞。彩仗宿华殿，退朝归禁营。分行左右出，转旆风云生。历历趋复道，容容映层城。勇余矜捷技，令肃无喧声。眷此戎旅节，载嘉良士诚。顺时倾宴赏，亦以助文经。
中和节赐群臣宴赋七韵:东风变梅柳，万汇生春光。中和纪月令，方与天地长。耽乐岂予尚，懿兹时景良。庶遂亭育恩，同致寰海康。君臣永终始，交泰符阴阳。曲沼水新碧，华林桃稍芳。胜赏信多欢，戒之在无荒。
三日书怀因示百僚:佳节上元巳，芳时属暮春。流觞想兰亭，捧剑得金人。风轻水初绿，日晴花更新。天文信昭回，皇道颇敷陈。恭己每从俭，清心常保真。戒兹游衍乐，书以示群臣。
重阳日中外同欢，以诗言志，因示群官:炎节在重九，物华新雨余。清秋黄叶下，菊散金潭初。万实行就稔，百工欣所如。欢心畅遐迩，殊俗同车书。至化自敦睦，佳辰宜宴胥。锵锵间丝生，济济罗簪裾。此乐匪足耽，此诚期永孚。
重阳日即事:令节晓澄霁，四郊烟霭空。天清白露洁，菊散黄金丛。寡德荷天贶，顺时休百工。岂怀歌钟乐，思为君臣同。至化在亭育，相成资始终。未知康衢咏，所仰惟年丰。
丰年多庆，九日示怀:爽气肃时令，早衣闻朔鸿。重阳有佳节，具物欣年丰。皎洁暮潭色，芬敷新菊丛。芳尊满衢室，繁吹凝烟空。惠合信吾道，保和惟尔同。推诚至玄化，天下期为公。
七月十五日题章敬寺:招提迩皇邑，复道连重城。法筵会早秋，驾言访禅扃。尝闻大仙教，清净宗无生。七物匪吾宝，万行先求成。名相既双寂，繁华奚所荣。金风扇微凉，远烟凝翠晶。松院静苔色，竹房深磬声。境幽真虑恬，道胜外物轻。意适本非说，含毫空复情。
中春麟德殿会百僚观新乐诗一章，章十六句:芳岁肇佳节，物华当仲春。乾坤既昭泰，烟景含氤氲。德浅荷玄贶，乐成思治人。前庭列钟鼓，广殿延群臣。八卦随舞意，五音转曲新。顾非咸池奏，庶协南风熏。式宴礼所重，浃欢情必均。同和谅在兹，万国希可亲。
九日绝句:禁苑秋来爽气多，昆明风动起沧波。中流箫鼓诚堪赏，讵假横汾发棹歌。
暮春喜雨诗:风云喜际会，雷雨遂流滋。荐币虚陈礼，动天实精思。渐侵九夏节，复在三春时。霢霂垂朱阙，飘飖入绿墀。郊坰既沾足，黍稷有丰期。百辟同康乐，万方伫雍熙。
题程修己竹障:良工运精思，巧极似有神。临窗忽睹繁阴合，再盼真假殊未分。
宫中题:辇路生春草，上林花发时。凭高何限意，无复侍臣知。
上巳日赐裴度:注想待元老，识君恨不早。我家柱石衰，忧来学丘祷。
上元日二首:上元高会集群仙，心齐何事欲祈年。丹诚傥彻玉帝座，且共吾人庆大田。蓂生三五叶初齐，上元羽客出桃蹊。不爱仙家登真诀，愿蒙四海福黔黎。
夏日联句:人皆苦炎热，我爱夏日长。__李昂熏风自南来，殿阁生微凉。主__柳公权
百丈山:大雄真迹枕危峦，梵宇层楼耸万般。日月每从肩上过，山河长在掌中看。仙峰不间三春秀，灵境何时六月寒。更有上方人罕到，暮钟朝磬碧云端。
吊白居易:缀玉联珠六十年，谁教冥路作诗仙。浮云不系名居易，造化无为字乐天。童子解吟长恨曲，胡儿能唱琵琶篇。文章已满行人耳，一度思卿一怆然。
幸华严寺:云散晴山几万重，烟收春色更冲融。帐殿出空登碧汉，遐川俯望色蓝笼。林光入户低韶景，岭气通宵展霁风。今日追游何所似，莫惭汉武赏汾中。
重阳锡宴群臣:款塞旋征骑，和戎委庙贤。倾心方倚注，叶力共安边。
题泾县水西寺:大殿连云接爽溪，钟声还与鼓声齐。长安若问江南事，说道风光在水西。
瀑布联句:千岩万壑不辞劳，远看方知出处高。__黄檗溪涧岂能留得住，终归大海作波涛。__李忱
句:海岳宴咸通。七载秉钧调四序，一方狱市获来苏。
句:只解劈牛兼劈树，不能诛恶与诛凶。
春游曲:上苑桃花朝日明，兰闺艳妾动春情。井上新桃偷面色，檐边嫩柳学身轻。花中来去看舞蝶，树上长短听啼莺。林下何须远借问，出众风流旧有名。
曳鼎歌:羲农首出，轩昊膺期。唐虞继踵，汤禹乘时。天下光宅，海内雍熙。上玄降鉴，方建隆基。
唐享昊天乐。第一:太阴凝至化，真耀蕴轩仪。德迈娥台敞，仁高似幄披。扪天遂启极，梦日乃升曦。
唐享昊天乐。第二:瞻紫极，望玄穹。翘至恳，罄深衷。听虽远，诚必通。垂厚泽，降云宫。
唐享昊天乐。第三:乾仪混成冲邃，天道下济高明，闓阳晨披紫阙，太一晓降黄庭。圜坛敢申昭报，方璧冀殿虔情。丹襟式敷衷恳，玄鉴庶察微诚。
唐享昊天乐。第四:巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。
唐享昊天乐。第五:朝坛雾卷，曙岭烟沉。爰设筐币，式表诚心。筵辉丽璧，乐畅和音。仰惟灵鉴，俯察翘襟。
唐享昊天乐。第六:昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希明德，幸罄庄心。
唐享昊天乐。第七:尊浮九酝，礼备三周。陈诚菲奠，契福神猷。
唐享昊天乐。第八:奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
唐享昊天乐。第九:荷恩承顾托，执契恭临抚。庙略静边荒，天兵曜神武。有截资先化，无为遵旧矩。祯符降昊穹，大业光寰宇。
唐享昊天乐。第十:肃肃祀典，邕邕礼秩。三献已周，九成斯毕。爰撤其俎，载迁其实。或升或降，惟诚惟质。
唐享昊天乐。第十一:礼终肆类，乐阕九成。仰惟明德，敢荐非馨。顾惭菲奠，久驰云輧。瞻荷灵泽，悚恋兼盈。
唐享昊天乐。第十二:式乾路，辟天扉。回日驭，动云衣。登金阙，入紫微。望仙驾，仰恩徽。
唐明堂乐章。外办将出:总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭驭兆人。
唐明堂乐章。皇帝行:仰膺历数，俯顺讴歌。远安迩肃，俗阜时和。化光玉镜，讼息金科。方兴典礼，永戢干戈。
唐明堂乐章。皇嗣出入升降:至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。
唐明堂乐章。迎送王公:千官肃事，万国朝宗。载延百辟，爰集三宫。君臣德合，鱼水斯同。睿图方水，周历长隆。
唐明堂乐章。登歌:礼崇宗祀，志表严禋。笙镛合奏，文物惟新。敬遵茂典，敢择良辰。絜诚斯著，奠谒方申。
唐明堂乐章。配飨:笙镛间玉宇，文物昭清辉。晬影临芳奠，休光下太微。孝思期有感，明絜庶无违。
唐明堂乐章。宫音:履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。
唐明堂乐章。角音:出震位，开平秩。扇条风，乘甲乙。龙德盛，鸟星出。荐珪篚，陈诚实。
唐明堂乐章。徵音:赫赫离精御炎陆，滔滔炽景开隆暑。冀延神鉴俯兰尊，式表虔襟陈桂俎。
唐明堂乐章。商音:律中夷则，序应收成。功宣建武，义表惟明。爰申礼奠，庶展翘诚。九秋是式，百谷斯盈。
唐明堂乐章。羽音:葭律肇启隆冬，蘋藻攸陈飨祭。黄钟既陈玉烛，红粒方殷稔岁。
唐大飨拜洛乐章。昭和:九玄眷命，三圣基隆。奉成先旨，明台毕功。宗祀展敬，冀表深衷。永昌帝业，式播淳风。
唐大飨拜洛乐章。致和:神功不测兮运阴阳，包藏万宇兮孕八荒。天符既出兮帝业昌，愿临明祀兮降祯祥。
唐大飨拜洛乐章。咸和:坎泽祠容备举，坤坛祭典爰申。灵眷遥行秘躅，嘉贶荐委殊珍。肃礼恭禋载展，翘襟邈志逾殷。方期交际悬应，（下一句逸）
唐大飨拜洛乐章。九和:祗荷坤德，钦若乾灵。惭惕罔置，兴居匪宁。恭崇礼则，肃奉仪形。惟凭展敬，敢荐非馨。
唐大飨拜洛乐章。拜洛:菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇。
唐大飨拜洛乐章。显和:顾德有惭虚菲，明祇屡降祯符。汜水初呈秘象，温洛荐表昌图。玄泽流恩载洽，丹襟荷渥增愉。
唐大飨拜洛乐章。昭和:舒云致养，合大资生。德以恒固，功由永贞。升歌荐序，垂币翘诚。虹开玉照，凤引金声。
唐大飨拜洛乐章。敬和:兰俎既升，蘋羞可荐。金石载设，咸英已变。林泽斯总，山川是遍。敢用敷诚，实惟忘倦。
唐大飨拜洛乐章。齐和:沉潜演贶分三极，广大凝祯总万方。既荐羽旌文化启，还呈干戚武威扬。
唐大飨拜洛乐章。德和:夕惕同龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣馀，忻属千年始。
唐大飨拜洛乐章。禋和:百礼崇容，千官肃事。灵降舞兆，神凝有粹。奠享咸周，威仪毕备。奏夏登列，歌雍撤肆。
唐大飨拜洛乐章。通和:皇皇灵眷，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。
唐大飨拜洛乐章。归和:言旋云洞兮蹑烟涂，永宁中宇兮安下都。包涵动植兮顺荣枯，长贻宝贶兮赞璇图。
唐大飨拜洛乐章。归和:调云阕兮神座兴，骖云驾兮俨将升。腾绛霄兮垂景祜，翘丹恳兮荷休征。
唐武氏享先庙乐章:先德谦撝冠昔，严规节素超今。奉国忠诚每竭，承家至孝纯深。追崇惧乖尊意，显号恐玷徽音。既迫王公屡请，方乃俯遂群心。有限无由展敬，奠醑每阙亲斟。大礼虔申典册，蘋藻敬荐翘襟。
早春夜宴:九春开上节，千门敞夜扉。兰灯吐新焰，桂魄朗圆辉。送酒惟须满，流杯不用稀。务使霞浆兴，方乘泛洛归。
游九龙潭:山窗游玉女，涧户对琼峰。岩顶翔双凤，潭心倒九龙。酒中浮竹叶，杯上写芙蓉。故验家山赏，惟有风入松。
赠胡天师:高人叶高志，山服往山家。迢迢间风月，去去隔烟霞。碧岫窥玄洞，玉灶炼丹砂。今日星津上，延首望灵槎。
从驾幸少林寺:陪銮游禁苑，侍赏出兰闱。云偃攒峰盖，霞低插浪旂。日宫疏涧户，月殿启岩扉。金轮转金地，香阁曳香衣。铎吟轻吹发，幡摇薄雾霏。昔遇焚芝火，山红连野飞。花台无半影，莲塔有全辉。实赖能仁力，攸资善世威。慈缘兴福绪，于此罄归依。风枝不可静，泣血竟何追。
石淙:三山十洞光玄箓，压峤金峦镇紫微。均露均霜标胜壤，交风交雨列皇畿。万仞高岩藏日色，千寻幽涧浴云衣。且驻欢筵赏仁智，雕鞍薄晚杂尘飞。
腊日宣诏幸上苑:明朝游上苑，火急报春知。花须连夜发，莫待晓风吹。
如意娘:看朱成碧思纷纷，憔悴支离为忆君。不信比来长下泪，开箱验取石榴裙。
制袍字赐狄仁杰:敷政术，守清勤。升显位，励相臣。
拟小山篇:仰幽岩而流盼，抚桂枝以凝想。将千龄兮此遇，荃何为兮独往。
长门怨:旧爱柏梁台，新宠昭阳殿。守分辞芳辇，含情泣团扇。一朝歌舞荣，夙昔诗书贱。颓恩诚已矣，覆水难重荐。
秋风函谷应诏:秋风起函谷，劲气动河山。偃松千岭上，杂雨二陵间。低云愁广隰，落日惨重关。此时飘紫气，应验真人还。
赋得北方有佳人:由来称独立，本自号倾城。柳叶眉间发，桃花脸上生。腕摇金钏响，步转玉环鸣。纤腰宜宝袜，红衫艳织成。悬知一顾重，别觉舞腰轻。
进太宗:朝来临镜台，妆罢暂裴回。千金始一笑，一召讵能来。